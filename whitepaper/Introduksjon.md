# Introduksjon

I en verden som stadig blir mer digitalisert er lagring og prosessering av data i offentlig sky et mer agilt, tidsbesparende, sikkert, miljøvennlig og kostnadseffektivt enn andre alternativer.

Det er et klart behov for offentlig sektor å digitalisere seg raskere. Utfordringer, bekymringer, tvetydighet og mangel på kunnskap rundt lovgivning og tekniske løsninger har ført til at  digitalisering i offentlig sektor gått noe saktere enn andre sektorer. Samtidig ser vi at aktører som "knekker koden" på digitalisering kan ta ledende posisjoner, og Norge er et land som kan skryte av sterke fagmiljøer og innovative løsninger som plasserer oss som en av de ledende nasjonene innenfor digitalisering, digital innovasjon og digital transformasjon. Den desentraliserte organiseringen vi har i Norge legger til rette for innovasjon, men kan samtidig skape noen utfordringer for aktørene med mindre ressurser og kompetanse.

Bruk av offentlig sky krever en interdisiplinær tilnærming over både det juridiske og det tekniske domenet. Juridiske tiltak kan ikke løse alle tekniske utfordringer, og tekniske tiltak kan ikke løse alle juridiske utfordringer - men vår påstand er at man kan nå en tilstrekkelig grad av risikoreduksjon gjennom forståelse og avveininger på tvers av domenene.

Derfor ønsker vi å legge til rette for et åpent samarbeide i å utvikle malverk som skal fasilitere for bruk av skytjenester i offentlig sektor. Vi gjør dette i en "open-source ånd", og inviterer alle interesserte parter i å bidra. Microsoft og noen utvalgte partnere og domeneeksperter har tatt på seg å lede an i dette arbeidet, men vi er til slutt avhengig av en åpen og konstruktiv debatt og bidrag fra langt flere enn kjerneteamet for å kunne lage løsninger som vil bli allment akseptert.

I første omgang har vi definert skopet til dette prosjektet som kommunal sektor i Norge. Målgruppen for dette dokumentet er både beslutningstagere og operasjonelle IKT-ressurser som skal legge til rette for og gjennomføre prosjekter i sky.

Målet for dette prosjektet er å kunne gi en solid forståelse av hva skyteknologi er, og hvordan man benytter konkrete tjenester, produkter, og teknologier for å sikre en stabil og sikker drift av applikasjoner i skyen.

Helt konkret er målet å levere både referansearkitekturer og verktøy for raskt å kunne bygge såkalte "landingssoner" for ulike risiko og/eller klassifiseringsdomener for bruk av IaaS og PaaS tjenester.\footnote{Vi tar ikke med SaaS-tjenester i dette prosjektet, da ansvarsforholdet er annerledes og dermed er det behov for en noe annerledes diskusjon, samt at det allerede er ganske god forståelse av hva dette betyr og hvordan det må håndteres i markedet.}

Det er viktig å påpeke at hver organisasjon må gjøre sin egen risikovurdering og er selv ansvarlig for juridiske betraktninger og ibruktakelse.

Dette prosjektet kan også ha verdi for andre aktører i både offentlig og privat næringsliv, og vi har som mål å kunne utvide skopet til andre aktører etter hvert som prosjektet modnes.



Oslo, 29 april 2022